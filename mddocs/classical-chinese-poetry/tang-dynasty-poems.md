# 唐詩
---

### 春曉 ###    
**孟浩然**

春眠不覺曉  
處處聞啼鳥  
夜來風雨聲  
花落知多少  

---
### 過故人莊 ###    
**孟浩然**

故人具雞黍  
邀我至田家  
綠樹村邊合  
青山郭外斜  
開軒面場圃  
把酒話桑麻  
待到重陽日  
還來就菊花  

---
### 宿建德江 ###
**孟浩然**  

移舟泊煙渚  
日暮客愁新  
野曠天低樹  
江清月近人  

---
### 早寒江上有懷
**孟浩然**  

木落雁南度  
北風江上寒  
我家襄水曲  
遙隔楚雲端  
鄉淚客中盡  
孤帆天際看  
迷津欲有問  
平海夕漫漫  

---
### 問舟子
**孟浩然**

向夕問舟子  
前程復幾多  
灣頭正堪泊  
淮裏足風波  

---
### 暮江呤 ###    
**白居易**

一道殘陽鋪水中  
半江瑟瑟半江紅  
可憐九月初三夜  
露似真珠月似弓  

---
### 夜雪
**白居易**

已訝衾枕冷  
復見窗户明  
夜深知雪重  
時聞折竹聲  

---
### 問劉十九 ###  
**白居易**  

綠蟻新醅酒  
紅泥小火爐  
晚來天欲雪  
能飲一杯無

---
### 草 ###  
**白居易** 

離離原上草  
一歲一枯榮  
野火燒不盡  
春風吹又生  
遠芳侵古道  
晴翠接荒城  
又送王孫去  
萋萋滿別情  

---
### 花非花
**白居易** 

花非花  
霧非霧  
夜半來  
天明去  
來如春夢不多時  
去似朝雲無覓處  

---
### 大林寺桃花
**白居易**

人間四月芳菲盡  
山寺桃花始盛開  
長恨春歸無覓處  
不知轉入此中來  

---
### 春泛若耶溪 ###    
**綦毋潛**

幽意無斷絕  
此去隨所偶  
晚風吹行舟  
花路入溪口  
際夜轉西壑  
隔山望南斗  
潭煙飛溶溶  
林月低向後  
生事且彌漫  
願爲持竿叟  

---
### 竹里館 ###    
**王維**

獨坐幽篁里  
彈琴復長嘯  
深林人不知  
明月來相照  

---
### 相思 ###     
**王維**  

紅豆生南國  
春來發幾枝  
願君多采擷  
此物最相思  

---
### 山居秋暝 ###    
**王維**  

空山新雨後  
天氣晚來秋  
明月松間照  
清泉石上流  
竹喧歸浣女  
蓮動下漁舟  
隨意春芳歇  
王孫自可留  

---
### 鹿柴 ###    
**王維**

空山不見人  
但聞人語響  
返景入深林  
復照青苔上  

---
### 欹湖 ###    
**王維**  

吹簫凌極浦  
日暮送夫君  
湖上一回首  
青山卷白雲  

---
### 辛夷塢 ###    
**王維**  

木末芙蓉花  
山中發紅萼  
澗戶寂無人  
紛紛開且落  

---
### 雜詩 ###    
**王維**  

君自故鄉來  
應知故鄉事  
來日綺窗前  
寒梅著花未  

---
### 欒家瀨 ###    
**王維**  

颯颯秋雨中  
淺淺石溜瀉  
跳波自相濺  
白鷺驚復下  

---
### 酬張少府
**王維**  

晚年唯好靜  
萬事不關心  
自顧無長策  
空知返舊林  
松風吹解帶  
山月照彈琴  
君問窮通理  
漁歌入浦深  


---
### 山中
**王維** 

荊谿白石出  
天寒紅葉稀  
山路元無雨  
空嵐濕人衣  

---
### 江雪 ###    
**柳宗元**  

千山鳥飛絕  
萬徑人蹤滅  
孤舟簑笠翁  
獨釣寒江雪  

---
### 秋曉行南谷經荒村 ###    
**柳宗元**  

杪秋霜露重  
晨起行幽谷  
黃葉覆溪橋  
荒村唯古木  
寒花疏寂歷  
幽泉微斷續  
機心久已忘  
何事驚麋鹿  

---
### 靜夜思 ###    
**李白**

床前明月光  
疑是地上霜  
舉頭望明月  
低頭思故鄉  

---
### 早發白帝城 ###    
**李白**   

朝辭白帝彩雲間  
千里江陵一日還  
兩岸猿聲啼不住  
輕舟已過萬重山  

---
### 月下獨酌 ###    
**李白**   

花間一壺酒  
獨酌無相親  
舉杯邀明月  
對影成三人  
月既不解飲  
影徒隨我身  
暫伴月將影  
行樂須及春  
我歌月徘徊  
我舞影零亂  
醒時同交歡  
醉後各分散  
永結無情遊  
相期邈雲漢  

---
### 夜宿山寺 ###
**李白**  

危樓高百尺    
手可摘星辰  
不敢高聲語      
恐驚天上人  

---
### 清平調 三首 其三 ###
**李白**  

名花傾國兩相歡  
長得君王帶笑看  
解釋春風無限恨  
沈香亭北倚闌干  

---
### 山中問答
**李白**  

問餘何意棲碧山  
笑而不答心自閒  
桃花流水窅然去  
別有天地非人間

---
### 夏日山中
**李白** 

懶搖白羽扇  
裸體青林中  
脫巾挂石壁  
露嵿洒松風  

---
### 自遣
**李白**  

對酒不覺瞑  
落花盈我衣  
醉起步溪月   
鳥還人亦稀  

---
### 山中與幽人對酌
**李白**  

兩人對酌山花開  
一杯一杯復一杯  
我醉欲眠君且去  
明朝有意包琴來  

---
### 望天門山
**李白**  

天門中斷楚江開  
碧水東流直北迴  
兩岸青山相對出  
孤帆一片日邊來  

---
### 望廬山瀑布
**李白** 

日照香爐生紫煙  
遙看瀑布掛前川  
飛流直下三千尺  
疑是銀河落九天 

---
### 登鸛雀樓 ###    
**王之渙**   

白日依山盡  
黃河入海流  
欲窮千里目  
更上一層樓  

---
### 彈琴 ###    
**劉長卿**  

泠泠七弦上  
靜聽松風寒  
古調雖自愛  
今人多不彈  

---
### 秋夕 ###
**杜牧**  

銀燭秋光冷畫屏  
輕羅小扇撲流螢  
天階夜色凉如水  
坐看牽牛織女星

---
### 旅宿
**杜牧** 

旅館無良伴  
凝情自悄然  
寒燈思舊事  
斷雁警愁眠  
遠夢歸侵曉  
家書到隔年  
滄江好煙月  
門系釣魚船  

---
### 獨酌
**杜牧** 

窗外正風雪  
擁爐開酒缸   
何如釣船雨  
篷底睡秋江 

---
### 醉眠
**杜牧** 

秋醪雨中熟  
寒齋落葉中  
幽人本多睡  
更酌一樽空  


---
### 白鷺
**杜牧**  

霜衣雪花青玉嘴  
群捕魚兒溪影中  
驚飛遠映碧山去  
一樹梨花落晚風  

---
### 何滿子 ###
**張祜**  

故國三千里    
深宮二十年  
一聲何滿子  
雙淚落君前

---
### 題金陵渡 
**張祜** 

金陵津渡小山樓    
一宿行人自可愁   
潮落夜江斜月里  
兩三星火是瓜州  

---

### 夜雨寄北 ###
**李商隱**  

君問歸期未有期  
巴山夜雨漲秋池  
何當共翦西窗燭  
卻話巴山夜雨時  

---
### 登樂遊原 ###
**李商隱**  

向晚意不適  
驅車登古原  
夕陽無限好  
只是近黃昏  

---
### 月夜 ###
**劉方平**  

更深月色半人家  
北斗闌干南斗斜  
今夜偏知春氣暖  
蟲聲新透綠窗紗  

---
### 桃花溪 ###
**張旭** 

隱隱飛橋隔野煙  
石磯西畔問漁船  
桃花盡日隨流水  
洞在清溪何處邊  

---
### 回鄉偶書 ###
**賀知章**

少小離家老大回  
鄉音無改鬢毛衰  
兒童相見不相識  
笑問客從何處來  

---
### 月夕
**貫休**

霜月夜徘徊  
樓中羌笛催  
曉風吹不盡  
江上落殘梅  

---
### 逢入京使 
**岑參**

故園東望路漫漫  
雙袖龍鍾淚不幹  
馬上相逢無紙筆  
憑君傳語報平安  

---
### 淮上喜會樑川故人
**韋應物**

江漢曾爲客  
相逢每醉還  
浮雲一別後  
流水十年間  
歡笑情如舊  
蕭疏鬢已斑  
何因不歸去  
淮上有秋山  

---
### 崔九欲往南山馬上口號與別 
**裴迪**

歸山深淺去  
須盡丘壑美  
莫學武陵人  
暫游桃源裏  

---
### 灞上秋居
**馬戴**

灞原風雨定  
晚見雁行頻  
落葉他鄉樹  
寒燈獨夜人  
空園白露滴  
孤壁野僧鄰  
寄臥郊扉久  
何年致此身  

---
### 春宮曲
**王昌齡**

昨夜風開露井桃  
未央前殿月輪高  
平陽歌舞新承寵  
簾外春寒賜錦袍  

---
### 涼州詞
**王翰**

葡萄美酒夜光杯  
欲飲琵琶馬上催  
醉臥沙場君莫笑  
古來征戰幾人回  

---
### 楓橋夜泊
**張繼**

月落烏啼霜滿天  
江楓漁火對愁眠  
姑蘇城外寒山寺  
夜半鐘聲到客船  

---
### 秋思
**張繼**

洛陽城裡見秋風   
欲作家書意萬重    
覆恐匆匆說不盡   
行人臨發又開封  

---
### 惜花 
**張繼**  

山中春已晚  
處處見花稀  
明日來應盡   
林間宿不歸  

---
### 寒食
**韓翃**

春城無處不飛花  
寒食東風御柳斜  
日暮漢宮傳蠟燭  
輕煙散入五侯家  

---
### 移家別湖上亭
**戎昱**

好是春風湖上亭  
柳條藤蔓繫離情   
獨鶯久住渾相識   
欲別頻啼四五聲  

---
### 霽雪
**戎昱**

風卷寒雲暮雪晴   
江煙洗盡柳條輕   
檐前數片無人掃   
又得書窗一夜明  

---
### 溪行逢雨與柳中庸
**李端**

日落眾山昏  
蕭蕭暮雨繁  
那堪兩處宿  
共聽一聲猿  

---
### 聞雁
**韋應物**

故園眇何處   
歸思方悠哉  
淮南秋雨夜  
高齋聞雁來  

---

### 詠聲
**韋應物**

萬物自生聽  
太空恆寂寥  
還從靜中起  
卻向靜中消  

---
### 早梅
**張謂** 

一樹寒梅白玉條  
迥臨村路傍溪橋  
不知近水花先發  
疑是經冬雪未銷  

---
### 題長安主人壁
**張謂**

世人結交須黃金   
黃金不多交不深  
縱令然諾暫相許  
終是悠悠行路心  

---
### 蜀道後期
**張說**

客心爭日月  
來往預期程  
秋風不相待  
先至洛陽城  

---
### 元朝
**張說**

今歲元日樂  
不謝往年春  
知向來心道  
誰為昨夜人  

---
### 夜過東溪
**王績**

石苔應可踐  
叢枝幸易攀  
清溪歸路直  
乘月夜歌還  

---
### 秋夜喜遇王處士
**王績**

北場芸藿罷  
東皋刈黍歸  
相逢秋月滿  
更值流螢飛  

---
### 答人
**王績**

偶來松樹下  
高枕石頭眠  
山中無曆日  
寒盡不知年  

---
### 菊花  
**元稹**  

秋叢繞舍似陶家  
遍繞籬邊日漸斜  
不是花中偏愛菊  
此花開盡更無花  

---


